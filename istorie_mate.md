# Istoria și filosofia matematicii: Mulțimea numerelor reale

Subtitlul propus este „Mulțimea numerelor reale“, este, simultan, foarte general și, 
am putea spune, neatrăgător. Pînă la urmă, este un titlu de capitol din manualul de 
matematică al clasei a IX-a. Însă o astfel de caracterizare ar fi cel puțin superficială 
și vă vom explica în continuare de ce. Am vrut să vă întrebați *„Oare cum am putea să*
*vorbim cîteva zeci de ore despre un capitol din manual care se studiază în 2-3 săptămîni?“*

Prin mulțimea numerelor reale se face primul contact cu multe probleme foarte importante. 
Și nu ne referim doar la matematică. Într-adevăr, intervalele de numere reale și operațiile 
cu ele, apoi funcțiile reale și analiza matematică a claselor a XI-a și a XII-a (ca să nu 
mai vorbim de analiza reală multidimensională studiată în primii ani de facultate) sînt subiecte 
fascinante, care par la îndemînă, însă ascund profunzimi importante. Tot numerele reale sînt 
esențiale și în fizică, precum și în informatică, unde tipul de dată float are parte de un 
tratament diferit în majoritatea limbajelor de programare. Și tot numerele reale au generat 
multiple probleme filosofice fascinante, atît în ce privește natura lor continuă, cît și 
cardinalul lor, care este „un infinit mai mare“ decît acela al numerelor naturale. 
Iar dacă vă întrebați despre dezvoltarea istorică a numerelor reale, vom întîlni salturi 
și legături dintre cele mai surprinzătoare. Încă din perioada mesopotamienilor — adică 
din mileniile VI-V î.e.n. — apar radicali și chiar logaritmi. Dar înțelegerea lor și mai 
ales fundamentarea în matematică a venit extrem de tîrziu: tocmai în secolul al XIX-lea.

Am schițat în paragraful de mai sus o parte a laturilor pe care ne propunem să abordăm subiectul. 
Putem fi și mai conciși sau măcar mai bine organizați. Am propus acest titlu, pe care îl vom studia pe componente.

## Mulțimea
Ce este o mulțime? Cînd a apărut conceptul abstract de mulțime și la ce a folosit? 
Ce nu este o mulțime? Ce legătură există între mulțime și multitudine? Pornind de la 
astfel de întrebări, vom ajunge foarte ușor la *problema infinitului*, una dintre cele 
mai importante din istoria matematicii și filosofiei. Și, surprinzător sau nu, vom 
adresa problema infinitului mare și a infinitului mic sau infinitezimal, care ne va 
conduce în mod natural la problema continuului. Infinitul apare destul de rapid în 
istoria omenirii, în legătură cu divinitatea. Aproape toate culturile atribuie calitatea 
de a fi infinit divinității sau divinităților pe care le venerau. Însă cum a fost adus 
infinitul „printre oameni“ și mai ales în abstract și cîte eforturi s-au făcut pînă ce 
acest concept a fost și definit riguros constituie o poveste care acoperă cel puțin 
trei milenii. Iar dacă adăugăm și perspectiva filosofică asupra termenului, ne situăm 
în centrul filosofiei teoretice, cu legături deloc neglijabile cu etica, teologia și nu numai.

Așadar, în acest prim modul vom trasa istoria și dezvoltarea filosofică și matematică a conceptului de mulțime; 
vom vedea, totodată, că nu putem face acest lucru decît în strînsă legătură cu conceptele de *infinit* și 
*continuitate*, iar prin aceasta, vom traversa mileniile și ne vom opri la unele dintre cele mai 
luminate minți: de la Thales și Anaximandru, la Aristotel, Fermat, Newton, Galileo, Leibniz 
și pînă la Cantor, Zermelo, Fraenkel, privind, totodată și spre viitor, prin ochii și 
teoriile lui Lawvere, MacLane, Robinson și alții.

### Numerelor
Ce este, de fapt, un număr? Cine a inventat numerele și pentru ce scop? 
Ce sisteme de numerație există și cum a evoluat scrierea numerelor? 
Care numere au apărut prima dată și în ce context? Ce motive și probleme științifice 
au condus la extinderea mulțimilor de numere, de la naturale, la întregi, raționale, 
reale și mai departe? Cît de departe, cît de mult putem extinde mulțimile de numere 
și de ce am face asta? Cum înțelegem numerele și cum diferă, din punct de vedere 
psihologic și neurologic, însușirea unui număr de însușirea unui cuvînt sau a unei litere oarecare?

Povestea numerelor este simultan una dintre cele mai simple în aparență — tocmai pentru 
că avem impresia că ne este foarte la îndemînă conceptul de număr —, dar și una dintre 
cele mai profunde, întrucît pînă în zilele noastre, nu există un răspuns singular și 
complet la prima întrebare: Ce este, de fapt, un număr? Matematicienii le vor lega 
de mulțimi, fizicienii, de stări și cantități ale materiei, filosofii, în funcție 
de școala căreia aparțin, de imagini mintale, de obiecte, de nume și așa mai departe.

Și totuși, fără să știm ce este, de fapt, un număr, lucrăm cu ele poate mai confortabil 
chiar decît cu literele. De-a lungul istoriei, numerele s-au bucurat de diverse statute 
și interpretări: de la aplicații directe în gospodărie, economie, probleme funciare, 
măsurători geometrice, ele au ajuns să fie chiar venerate, prin presupusa omniprezență, 
de către Pitagora și adepții săi. În plus, dintre toate numerele, zero a avut un statut 
special. Cum să reprezinți nimicul și de ce ai avea nevoie să faci asta?

Tot dificilă a fost și acceptarea diverselor tipuri de numere: cele negative nu 
erau utilizate pe scară largă pînă în evul mediu, cele iraționale, sporadic și 
fundamentate riguros tocmai în secolul al XIX-lea, iar cele complexe și hipercomplexe 
au avut, la rîndul lor, istorii complicate. Nu în ultimul rînd, o legătură imediată 
între numere și mulțimi se poate face prin numerozitate sau, în termeni matematici, 
cardinal. Lesne de înțeles că o paletă atît de bogată de aplicații, dar și de 
dificultăți, vine însoțită de una corespunzătoare, din punct de vedere filosofic.

## Reale
De ce ar fi numere precum π, e și radical din 2 „reale“, din moment ce în jurul nostru, 
dacă este să vedem vreun număr, le vedem doar pe cele naturale? O jumătate de pîine este, 
fie o instanță a numărului 1/2, dacă o raportăm la pîinea întreagă, fie una a numărului 1, 
dacă ne gîndim că este, totuși, un obiect, ignorîndu-i proveniența.

Dar cum poate fi „real“ ceva ce are o infinitate de zecimale? Unde se realizează 
aceste numere, din moment ce nu le vom putea scrie sau vedea vreodată în întregime? 
Vom da răspunsuri la astfel de întrebări prin aplicații. Prima direcție care justifică, 
măcar parțial numele, este în fizică. Ce disciplină reprezintă mai bine „realitatea“ 
(orice ar însemna acest lucru) dacă nu fizica? Și vom vedea că, în fizică, numerele 
reale (chiar și cele precum π și e — mai ales acestea, de fapt) sînt… naturale! Adică 
apar aproape fără efort în ecuații care modelează procese și fenomene fundamentale: 
de la legi de mișcare la ecuații fundamentale care guvernează lumea subatomică.

La polul opus se situează informatica. Dacă în fizică, numerele reale apar… natural, 
în informatică, numerele reale nu apar deloc. Tipurile de dată precum float vin adesea 
cu trucuri inginerești incredibile din punctul de vedere al compilatoarelor și al 
interpretoarelor limbajelor de programare pentru a „convinge“ computerul să lucreze 
„rezonabil“ cu ceva ce seamănă cît mai bine cu numere reale. În plus, tot în acest 
modul ne vom pune și problema realismului din punct de vedere al filosofiei științei. 
Fără a intra prea adînc în problemă, trebuie să avem o idee generală asupra conceptului 
de realitate, așa cum apare el în caracterizările filosofilor. Și revenind la abstractul
 matematic, ne punem întrebare cît de departe și unde putem merge cu astfel de mulțimi 
 de numere? Dacă extinderea de la numere naturale la întregi, apoi la raționale, 
 la iraționale și chiar la complexe pot fi justificate de probleme matematice care 
 se studiază chiar în liceu, ce putem spune despre numerele hipercomplexe? 
 Și, în fine, ne întrebăm cum arată matematica fără numere? Putem vorbi despre 
 proprietăți similare celor ale mulțimii numerelor reale în cazul unor alte structuri, 
 care nu conțin numere? De ce am face asta și ce fel de probleme ar rezolva?

## Curios?
Dacă ți-am stîrnit curiozitatea, scrie-ne prin [email](mailto:adrianmanea@poligon-edu.ro) sau 
[WhatsApp](https://wa.me/40750408128) și hai să stabilim împreună planificarea întîlnirilor!