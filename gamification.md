# Gamification și concepte de game design în educație

Odată cu dezvoltarea tot mai amplă a tehnologiilor multimedia, 
care sînt nu doar mai puternice, ci și mai accesibile ca oricînd, 
educația se adaptează și utilizează metode tot mai sofisticate de 
prezentare și acumulare a cunoștințelor. Învățarea prin descoperire 
capătă noi sensuri atunci cînd avem la dispoziție un laborator virtual 
în care nu există riscuri reale, indiferent de experiment. Întregi galerii 
de artă, dispozitive sofisticate și chiar creații proprii ni se arată în 
fața ochilor cît ai da un click.

Tehnologia, așadar, facilitează învățarea, un adevăr de care sîntem cu toții conștienți. 
Însă nu doar vizualizarea și imersiunea în medii virtuale ne ajută să acumulăm 
cunoștințe ori să ne satisfacem curiozități și, în general, interesul ori setea 
de cunoaștere. Avem mult mai multe de învățat de la și prin jocuri decît 
relaxarea și simularea realistă.

În 1938, Johan Huizinga publica Homo Ludens, o carte de istorie culturală 
și antropologie în care arăta că jocul este o componentă fundamentală din 
viețile noastre și că, mai mult, numeroase activități pot fi înțelese și 
desfășurate „ca și cum ne-am juca”. Există reguli, mecanici, condiții de 
victorie, învingători și învinși.

În anii 1970, psihologul de origine maghiară Mihaly Csikszentmihalyi propune 
conceptul de flow — acea stare a minții prin care sîntem conectați la maximum 
la procesul pe care îl desfășurăm. Atenția, concentrarea și imersiunea, dar 
și satisfacția sînt la cote potrivite și „dăm tot ce avem mai bun”. Sîntem, 
ca să folosim o expresie într-un limbaj similar conceptului, pe val.

Apoi, spre deosebire de filme ori alte creații multimedia, jocurile video au 
meritul interactivității și transpunerii în pielea personajului. Astfel de 
creații deosebite simțim că ne fac protagoniștii unor povești pe care noi 
înșine le scriem, cu mai multă ori mai puțină libertate. Concepte precum 
*level design*, *character design*, *character progression* și *role playing* 
sînt esențiale în tăria legăturii între jucătorul uman și personajul-jucător 
(PC, *player character*).

Este aproape imposibil să rezumăm conceptele din teoria și practica jocurilor 
care s-ar putea aplica educației. Este cu atît mai greu cu cît domeniul 
științific (matematic) de teoria jocurilor are o istorie bogată, încărcată 
de aplicații în economie și în filosofie, prin calcule care facilitează decizii. 
De la asigurări de viață la evoluția burselor de valori, dileme etice sau pur și 
simplu o teorie a riscurilor care să maximizeze profitul — toate acestea se pot 
studia prin analogii cu jocurile — atît în sens clasic, cît și virtual, digital.

În plus, simpla mențiune a termenului jocuri de societate sau *board games* 
deschide un cu totul alt tărîm: componenta socială a jocurilor, care în 
zona virtuală se completează cu termenul de multiplayer.

Iar peste toate, satisfacția oferită de victorie sau, uneori, chiar de experiența 
însăși, este o componentă esențială. Cum recompensăm jucătorii pe parcurs astfel 
încît să fie motivați să continue și să ajungă la starea de flow? Cum le răsplătim 
efortul final de a fi învins jocul? Ce fel de recompensă este potrivită pentru ca 
jucătorul să simtă că a cîștigat nu doar jocul în sine, ci și o informație sau o 
experiență? Cum gîndim un joc pentru relaxare, pentru cei care nu sînt competitivi?

Vă invităm la un curs care să exploreze toate ideile de mai sus, atît în ce 
privește jocurile înseși — clasice ori digitale —, cît mai ales în aplicații 
și conexiuni ale acestora cu educația. Înlocuiți cuvintele din familia lexicală 
a „jocului” cu unele precum „lecție”, „capitol din curriculă” sau chiar exemple 
concrete: „analiza matematică”, „mișcarea circulară”, „algoritmica grafurilor” 
și întrebați-vă: cît de mult și cum puteți păstra din factorul distractiv, 
ludic, dar și din recompense? Abia de aici putem porni discuția.

Ca toate cursurile noastre, și acesta este unul personalizat. Aceasta înseamnă 
că vă propunem o listă de teme pe care le putem explora împreună, iar lista 
este deschisă. O putem completa cu propuneri în linia intereselor dumneavoastră 
științifice, practice sau pur și simplu a curiozității și însăși complexitatea 
și nivelul de detaliu al cursurilor se pot adapta nivelului și aspirațiilor dumneavoastră.

* Ce ne jucăm și de ce? Exemple de jocuri. Motivație, relaxare, învățare.
* Termeni generali din teoria clasică a jocurilor și industria jocurilor video. Clasificarea jocurilor.
* Realism și simulare sau imaginație? Realitatea virtuală și grafica avansată sau jocuri cu cărți și jocuri narative?
* Elemente de design al jocurilor:
    + personajul-jucător și personaje secundare, design și progres;
    + sarcini și progres: level design, quests, open world design, linear design, replayability;
    + recompense și trofee: gratification, recompense intrinseci și extrinseci, importanța numerelor;
* Studii de caz ale jocurilor pentru educație și socializare: Duolingo, Brilliant, Kahoot, D&D și role playing.
* Probleme decizionale, etice și filosofice în jocuri.
* Elemente de fizică și matematică relevante în programarea grafică. Studii de caz: 
Analizăm apariția metodelor, problemelor și soluțiilor în diverse jocuri. 
Elasticitate, dinamica corpului rigid, lumini și umbre volumetrice, reflexii, 
caustică, ray tracing, path tracing, tessellation.
* Dezbateri și aplicații:
    + Ce pot prelua din jocurile preferate pentru a organiza o lecție de matematică? Dar una de fizică? Dar una de literatură?
    + Ce am învățat din jocurile preferate: poveste, personaje, grafică, dificultate și recompensă, relaxare?
    + Ce (părți din) jocuri alegem pentru a ilustra concepte științifice? Dar culturale sau istorice?
    + Concepeți un joc din care să învățați: teoria relativității, aritmetica modulară, studiul funcțiilor cu ajutorul derivatelor.

Toate materialele utilizate în timpul cursului sînt complet gratuite. 
Jocurile pe care le vom menționa și demonstra pot fi contra cost, însă achiziționarea 
lor nu reprezintă o obligație sau o condiție și este la alegerea cursantului.

Cursul va fi prezentat de Dr. Adrian Manea, matematician și profesor cu peste 
10 ani experiență în mediul preuniversitar și universitar. Curricula a fost 
alcătuită din experiența personală, dar și cu contribuția unor colaboratori 
cu o carieră în industria jocurilor video.

## Curios?
Dacă ți-am stîrnit curiozitatea, scrie-ne prin [email](mailto:adrianmanea@poligon-edu.ro) sau 
[WhatsApp](https://wa.me/40750408128) și hai să stabilim împreună planificarea întîlnirilor!

