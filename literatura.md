---
layout: default
title: Știința din carte
---

![Matematica și literatura](assets/fiction.jpg)

# Știința din carte: Detalii matematice în literatură

Arta ne vorbește tuturor, într-un limbaj specific, universal și 
totuși, pe înțelesul fiecăruia. Fiecare nuanță și detaliu pe care 
îl descoperim sporește semnificațiile și întregește imaginea, care 
adesea pare fractalică: pe parcurs ce ne apropiem de unul dintre 
„noduri“, vedem tot mai multe ramificații care apar pe loc. A doua, 
a treia, a șaptezeci și șaptea lectură a unui text literar încă ne mai 
arată fațete multicolore, ca într-un caleidoscop. Iar cînd disciplinele 
se întîlnesc, atunci cînd așa-zisele bariere sînt șterse, uimirea ne copleșește.

Științele, cu istoria și filosofia lor, și literatura sînt principalii 
piloni pe care am construit Poligon Educational și vă propun o serie 
de evenimente care să le combine. Sub titlul *„Știința de carte: Detalii 
matematice în literatură“*, punem în discuție opere literare moderne și 
contemporane, ale căror detalii științifice sînt subtile, dar 
esențiale în construcția și înțelegerea textului.

V-am pregătit cinci teme pe care să le discutăm în tot atîtea întîlniri. 
Fiecare dintre ele poate fi aprofundată ori suplimentată la cererea participanților.
Nivelul științific al discuțiilor va fi cît se poate de accesibil și vă voi da 
toate preliminariile necesare pentru a înțelege detaliile concrete. 

Educația științifică prealabilă (cel puțin la nivel de liceu) este un bonus, dar nu o 
cerință obligatorie. E vorba despre o serie de întîlniri în care dialogul să fie 
elementul-cheie, nu expunerea academică. Vă invit, așadar, la discuții, 
nu la un curs academic.

* Cum să numeri pînă la infinit: ierarhia lui Georg Cantor, hotelul lui David Hilbert, *Tigrii albaștri* ai lui Jorge L. Borges;
* Rigoare și poezie: Sofia Kovalevsky și Karl Weierstrass în *Prea multă fericire*, de Alice Munro;
* Spații de fericire: Teoria relativității și geometrie neeuclidiană în *Mesaj de întîmpinare*, de Gabriel Florin Macsim. Invitat: autorul.
* Geometria de cauciuc a teseractului: Topologie în patru dimensiuni și *Solenoidul* lui Mircea Cărtărescu;
* A fost odată un număr prim: Geometria și aritmetica narațiunii la Kurt Vonnegut și grupul Oulipo, prezentate în *Once Upon a Prime*, de Sarah Hart.

Fiecare subiect va fi însoțit de concepte, cuvinte-cheie și lecturi suplimentare potrivite pentru mai multe niveluri de studiu și de interes.

## Curios?
Scrie-ne prin [email](mailto:adrianmanea@poligon-edu.ro) sau 
[WhatsApp](https://wa.me/40750408128) și hai să stabilim împreună planificarea întîlnirilor!

Scrie-ne și dacă ai întrebări, neclarități sau propuneri!